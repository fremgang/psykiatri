# DEFINISJONER

## Melankoli/Melankoliform

Melankoliforme depresjoner kjennetegnes av markert anhedoni (manglende lystfølelse) og psykomotoriske endringer i form av agitasjon eller retardasjon. I tillegg ses utpregede kognitive forstyrrelser med nedsatt evne til å oppfatte og lagre ny informasjon, videre nedsatt matlyst med vekttap og skyldfølelse, som kan ta form av vrangforestillinger om å ha gjort noe galt. Betydelige søvnforstyrrelser med tidlig oppvåkning er også en del av tilstandsbildet. Det kan eventuelt være døgnvariasjoner i stemningsleiet, med heving av stemningsleiet mot kvelden, noe vår pasient ikke viste.

## Anhedoni

Anhedoni, psykisk tilstand som er kjennetegnet ved manglende evne til å føle glede og lyst. Anhedoni kan forekomme ved en rekke psykiske lidelser som for eksempel stemningslidelser, psykoser, personlighetsforstyrrelser og posttraumatisk stresslidelse.

## Stupor

Stupor er en tilstand av nedsatt bevissthet og reaksjonsevne. Disse er nedsatt til den grad at man ikke snakker, ikke rører seg eller reagerer på omgivelsene, mer enn i korte øyeblikk og kun ved kraftig og gjentatt stimulering. Man reagerer derimot på smertestimuli, og reagerer med refleksbevegelser på lys og høye lyder.

Stupor kan skyldes skader, forgiftning eller annen sykelig påvirkning av hjernen, eventuelt sykdom et annet sted i kroppen. Særlig aktuelt er funksjonsnedsettelse i de bevissthetsregulerende sentrene i hjernestammen som resultat av alkoholforgiftning, manglende blodforsyning eller trykk fra svulster, blødninger og abscesser.

Psykogen stupor er en psykisk tilstand med tilsvarende svekket reaksjonstilbøyelighet eller reaksjonsvegring, men med fullt bevart bevissthet. Psykogen stupor forekommer ved kataton schizofreni og ved alvorlige depresjoner og som reaksjon på kraftige psykiske påkjenninger. Pasienten er stum, ubevegelig, ofte spisevegrende og reagerer ikke på noe, men følger likevel ofte med på hva som skjer rundt seg.

## [Mani](./Depresjon/F30.md#)

Mani er en tilstand kjennetegnet ved sykelig grad av vedvarende løftet, ekspansivt eller irritabelt stemningsleie.

Personen vil ha nedsatt behov for søvn, og sterkt økt målrettet aktivitet (for eksempel arbeid, sosialt). Samtidig er han lett distraherbar, har tankeflukt, og er mer pratsom enn vanlig. Svær selvovervurdering som kan gli over i storhetsforestillinger er vanlig, og personen vil lett engasjere seg i lystbetonte aktiviteter som innebærer høy risiko for senere ubehagelige konsekvenser. Grov svikt i vurderingsevnen og ukritisk atferd som personen selv ikke har forståelse for eller innsikt i er vanlig.
